# Általanos információk

## Időbeosztás, mérföldkövek

A félév során **csapatban** **KELL** dolgozni. Egy csapat 2-3 főből állhat, amitől indokolt esetben felfelé igen, lefelé
semmilyen esetben sem tudunk eltérni. Egy fős csapat nem megengedett. A csapatok összeállítását a második konzultációig lezárjuk.

A csapatok összeállításával párhuzamosan folyik a téma kiválasztása (lásd lentebb).

A csapatoknak 4 konzultáción kell részt venniük a félév során. Ezek az órarend szerinti időpontok közül kerülnek kiválasztásra, a félév során egyenletesen elosztva.

A félév során **dokumentáció** készítése szükséges (lásd lejjebb).

A féléves munkát egy közös, **személyes beszámoló zárja** (úgyszintén lásd lejjebb).

### Csapatok összeállítása

A csapatok összeállítása alapvetően a hallgatók feladata. Ezt egy online táblázat segítségével lehet megtenni,
aminek a linkje a Moodle-ben szerepel.
Értelemszerűen a "csapat sorszáma" oszlopba kell beírni
a csapat sorszámát. A táblázatot később letisztázom és a kimaradó emberekből (ha
lesznek) véletlenszerűen állítok össze csapatokat.

A csapatok összeállítását a **második konzultációig** le fogjuk zárni.
Ezt követően a kimaradó embereket önkényesen fogom csapatokba rendezni.

### GitHub regisztráció és meghívó

A féléves munkához szükség van a GitHub-ra történő regisztrációra is. Az ottani **felhasználónevet** úgyszintén be kell
írni ebbe a táblázatba. A csapatok véglegesítése után mindenkit meghívok az előre elkészített GitHub repositoryba (ehhez
kell tudnom a felhasználónevet). A meghívás után az illető nevét sárgára állítom. A meghívó elfogadását rendszeresen
ellenőrizni fogom és ennek alapán állítom az adott embert zöldre. Ennek a folyamatnak a második konzultációig kell megtörténnie.

### Konzultációk

A kurzushoz az órarendben heti rendszerességű konzultáció van rendelve, azonban csak ebből csak 4 alkalmat tartunk meg.
Ezeket közösen, személyesen tartjuk. A konzultációk helye: C115, ideje 8:00-9:45.

A konzultációk időpontja:
  * 1. konzultáció: **Szeptember 11.** (1. hét)
  * 2. konzultáció: **??** (??. hét)
  * 3. konzultáció: **??** (?? hét)
  * 4. konzultáció: **??** (??. hét)

Az 1. konzultációt főképp az általános tudnivalók ismertetésével és a csapatbeosztással fogjuk tölteni.


A 2. konzultációra a csapatoknak és a választott témáknak véglegesnek
kell lenniük. A témák választható részeit (például hogy a csapat milyen nyelvet, fejlesztőkörnyezetet stb. fog használni) eddigre véglegesíteni kell. A választott fejlesztőeszköz
használatával el kell készíteni egy skeleton projektet, ami az adott eszközökkel egy minimális demó. Ennek a GitHub repositoryban is meg kell jelennie és minden csapattagnak
a kódot (akár minimálisan) érintő változást kell eszközölnie. Ezzel igazolható, hogy a csapat valóban beállított a fejlesztőeszközben a verziókövetést és képes annak alapvető használatára.

A 3. konzultáció célja az évközi időarányos haladás további kontrollja. Ekkorra minden csapatnak be kell mutatnia egy olyan verziót, ami a funkciók egy része meg van valósítva.

A 4. konzultáción az elkészült munkákat mutatják be a csapatok.

### Írásbeli beszámoló

Az írásbeli beszámolót a [szakdolgozat sablonban](https://amk.uni-obuda.hu/wp-content/uploads/2024/09/Szakdolgozat_sablon_2024.docx) kell elkészíteni. Minimális terjedelme 20 oldal (Projektmunka 1), illetve 25 oldal (Projektmunka 2). A beadási határidő december 5-e (utolsó oktatási hét hétfő).

## Témák

A következőkben a lehetséges választható témák kerülnek felsorolásra. Ezek többé-kevésbé
konkrét, kidolgozott feladatok, választható elemekkel. A legtöbb feladat többféle verzióban
(például webalkalmazás, mobil app, vagy PC program) is megvalósítható, de nagyvonalakban specifikálva van. Idén
saját projekt nem készíthető, illetve az egyszer már lefixált projekttől sem lehet eltérni.

[Túlbonyolított dobókocka](dobokocka.md)

[Tranziens jelek vizsgálata Arduinoval](tranziens.md)

[Zenegép](zenegep.md)

[Szózat játék megoldó](szozat.md)

[Beam the light játék](beam-the-light-jatek.md)

[Monoalfabetikus titkosítás automatikus megfejtése](kodtoro.md)

[Automatikus videófeldolgozó online tananyagokhoz](video-feldolgozo.md)

[Módosított sakk](sakk.md)

[Sejtszimuláció](sejtszimulacio.md)

## Verziókövetés

A kurzus egyik célja a Git használatának elsajátítása. Ez azt jelenti, hogy ahelyett,
hogy a csapattagok a kódrészleteket például e-mailben, Messengeren stb. osztanák meg
egymással, a változásokat Git használatával követik. Ez egyben azt is jelenti, hogy
a Git repositoryban nem csak a kész, működő verziónak kell szerepelnie, hanem látszani
kell annak is, hogy a félév során mi történik.

A csapatoknak a készülő kód és az egyéb fájlok mellett a dokumentációt is ugyanebben a
GitHub repositoryban kell (verziókövetve) tárolniuk.

### A fejlesztői környezet beállítása a Githez

A fejlesztés első (vagy inkább nulladik) lépése a fejlesztőrendszer beállítása a Githez. A legtöbb
IDE képes a Gittel együttműködni, azonban mindegyiket egy kicsit máshogy kell beállítani. Egy
további lehetőség akár egy grafikus, akár az alap parancssoros Git kliens használata.

Addig senki ne kezdjen hozzá a fejlesztéshez, amíg a Git használata nem megy rutinszerűen.

### README.md

A repositoryban levő README.md fájl a projekt rövid összefoglalója.
Itt szerepelhet például:

 * A csapattagok névsora, Neptun kódja, esetleg elérhetősége
 * A projekt neve, elnevezése
 * A projektről néhány mondat, amiből képet kapunk arról, hogy mit csinál a csapat
 * A felhasznált technológiák, programnyelvek
 * Az előrehaladási napló (nagyobb mérföldkövek; mit csinált a csapat)

A README.md formátuma MarkDown, ami egy egyszerű szövegformázó (markup) nyelv.
Rövid leírás például [itt](https://www.markdownguide.org/basic-syntax/).

**A README.md naprakészen tartása elvárás a kurzus teljesítéséhez.**

### .gitignore

A .gitignore fájl arra való, hogy bizonyos fájlokat automatikusan figyelmen kívül
hagyjunk a verziókövetés során. Ezek például a projekt fordítása során létrejövő,
a forráskódból generált fájlok. Interneten számos példa lelhető fel ezzel kapcsolatban.
Egy kiindulási alap lehet például
[ez a gyűjtemény](https://github.com/github/gitignore).

**A .gitignore fájlnak az adott fejlesztőeszközhöz passzoló kitöltése elvárás
a kurzus teljesítéséhez.**

### Commitok

A változásokat commitok formájában lehet a verziókövetőbe feltölteni. Minden
commithoz szükséges kitölteni a "commit message"-et is. A feltöltéshez
**NE** használjuk a "file upload" funkciót!

A csapatok a félév során **rendszeresen** kell, hogy commitokat készítsenek.
Mivel a "rendszeresen" szónak való megfelelést nehéz definiálni, így
erre nem teszek próbálkozást. Ez a szöveges leírás a projekt specifikációkkal együtt
most 50 feletti kommentnél jár. Egy két hónapos szoftverfejlesztés
ennél kevesebb kommenttel nem tükröz hihető Git-használatot.

